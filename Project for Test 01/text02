Ser Cepperello con una falsa confessione inganna uno santo frate, e muorsi; ed
essendo stato un pessimo uomo in vita, è morto reputato per santo e chiamato san
Ciappelletto. Convenevole cosa è, carissime donne, che ciascheduna cosa la quale
l’uomo fa, dallo ammirabile e santo nome di Colui il quale di tutte fu facitore
le dea principio. Per che, dovendo io al nostro novellare, sì come primo, dare
cominciamento, intendo da una delle sue maravigliose cose incominciare, acciò
che, quella udita, la nostra speranza in lui, sì come in cosa impermutabile, si
fermi e sempre sia da noi il suo nome lodato. Manifesta cosa è che, sì come le
cose temporali tutte sono transitorie e mortali, così in sé e fuor di sé essere
piene di noia e d’angoscia e di fatica e ad infiniti pericoli soggiacere; alle
